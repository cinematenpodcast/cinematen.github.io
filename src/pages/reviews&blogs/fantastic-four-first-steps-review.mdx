---
layout: ../../layouts/ReviewLayout.astro
title: 'Fantastic Four First Steps'
date: 2025-08-20
schrijver: 'de Cinematen'
soort: 'Film review'
thumbnail: "/images/blog-images/Fantastic Four First Steps_thumbnail.jpg"
poster: "/images/blog-images/Fantastic Four First Steps_poster.jpg"
summary: "Verfrissende Marvel-film met sterke personages, visueel spektakel en een solid verhaal. IS MARVEL TERUG?"
slug: 'fantastic-four-first-steps-review'
rating: 4
tags: ["Film", "science-fiction", “comicbook”]
featured: true
---

Na een periode waarin het Marvel Cinematic Universe wat van zijn glans leek te verliezen, komt Fantastic Four: First Steps binnen als een verfrissend en hoopgevend hoofdstuk. Als fervent volger van het genre moeten we zeggen: dit voelt als een terugkeer naar vorm waar velen naar uitkeken. De film weet een delicate balans te vinden tussen nostalgie en innovatie, tussen karakterontwikkeling en spectaculaire actie.

Wat meteen opvalt is de visuele stijl. In tegenstelling tot sommige recente Marvel-producties, heeft deze film een duidelijk eigen esthetiek. Het kleurpalet, de production design en het camerawerk voelen doelbewust en samenhangend. Er is duidelijk nagedacht over hoe deze wereld eruit moet zien, en het resultaat is een visueel coherent geheel dat je meteen meezuigt in zijn realiteit.

De casting, een onderwerp waar veel over gespeculeerd werd, blijkt uiteindelijk sterker te werken dan verwacht. Pedro Pascal als Reed Richards brengt een bepaalde gravitas mee, ook al hadden we aanvankelijk onze twijfels over zijn leeftijd voor de rol (en dat is niet echt veranderd). Vanessa Kirby als Sue Storm is een voltreffer, zij brengt emotionele diepgang en geloofwaardigheid waar je als kijker moeiteloos in meegaat. De echte winnaar hier is echter de dynamiek binnen het team, de chemie tussen de vier hoofdpersonages voelt natuurlijk en overtuigend.

## Een verhaal met genoeg verrassingen

Wat deze film onderscheidt van recente superheldenfilms is de onvoorspelbaarheid van het verhaal. Na het eerste half uur hadden we werkelijk geen idee waar het verhaal naartoe zou gaan, en dat is een verfrissende ervaring in een genre dat vaak voorspelbare plotlijnen volgt. De film neemt zijn tijd om de personages te introduceren en hun onderlinge relaties op te bouwen, wat later zijn vruchten afwerpt wanneer de grotere plot in beweging komt.

De emotionele kern van het verhaal draait rond gezinsdynamiek en offers, thema's die goed uitgewerkt zijn zonder al te zwaar en dramatisch te worden. Er zijn momenten van oprechte emotie, mede dankzij sterke acteerprestaties van de hele cast. De film vermijdt ook de valkuil van overdreven veel comedy relief, de humor is aanwezig maar voegt toe aan het verhaal, dus niet te overheersend.

Technisch gezien is de film ook indrukwekkend. De CGI, vaak een pijnpunt in recente films, is hier over het algemeen van hoge kwaliteit. De krachten van de teamleden zijn visueel overtuigend weergegeven, met speciale vermelding voor de weergave van Ben Grimms rotsachtig uiterlijk. De actiescènes zijn goed gechoreografeerd en dienen altijd het verhaal, in plaats van louter spectaculair te zijn om spectaculair te zijn.

## Geen volledige homerun

Hoewel dit in onze ogen veruit de beste Marvel film is van de afgelopen twee jaar, mist het hier en daar toch nog een paar kansen. Mr. Fantastic, die in het bronmateriaal vaak afgeschilderd wordt als de slimste persoon uit het universum vol superhelden, maakt in deze film ook wel een paar “domme” beslissingen die volgens ons dan weer niet stroken met het idee achter het personage.

Een bepaalde scène die zich afspeeld in een ruimteschip wijkt ook een beetje té veel van de realiteit, en dit zelfs voor een film die zich afspeelt in een universum waar wereld-etende celestials rondzwerven.

Maar als je die paar kleinere zaken door de vingers kan zien, is deze film toch een zeer entertainende en spetterende prestatie.

## Een belofte voor de toekomst

Fantastic Four: First Steps voelt als een film die met liefde en zorg is gemaakt. Het respect voor het bronmateriaal is voelbaar, maar er is ook ruimte voor vernieuwing en eigen interpretatie van deze vier iconische personages. De film slaagt erin om zowel longtime fans als nieuwe kijkers tevreden te stellen, geen kleine prestatie gezien de geschiedenis van deze franchise.

Of dit Marvels definitieve comeback is, zal de tijd uitwijzen. Maar als eerste stap zet Fantastic Four in ieder geval de juiste toon (pun intended), een veelbelovend begin van wat hopelijk een nieuwe, kwalitatieve fase wordt voor het MCU. Voor wie de magie van de vroege Marvel-films mist, is dit zeker een aanrader.
