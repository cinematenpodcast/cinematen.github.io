---
layout: ../../layouts/NieuwsLayout.astro
title: A Knight of the Seven Kingdoms staat voor de deur
date: 2026-01-13T23:20:21.712+01:00
soort: 'TV'
thumbnail: '/images/article-images/l-intro-1767790554.jpg'
trailer: ""
slug: 'a-knight-of-the-seven-kingdoms-staat-voor-de-deur'
tags: ["TV"]
---

Op 18 januari 2026 is het eindelijk zover. HBO en HBO Max (en Sky in sommige
landen) lanceren de gloednieuwe serie "A Knight of the Seven Kingdoms". Het
verhaal ontspruit uiteraard weer aan het brein van George R.R. Martin en speelt
zich af in het vertrouwde Westeros, maar dan negentig jaar voor de
gebeurtenissen die we kennen uit "Game of Thrones".

In deze tijd zitten de Targaryens nog stevig op de IJzeren Troon. Wie hoopt op
grootschalige actie met vuurspuwende draken, moeten we helaas teleurstellen. In
deze periode zijn er geen echte draken te zien; ze bestaan enkel als
afbeeldingen op munten of als poppen in toneelstukken. Ook grote oorlogen tussen
adellijke families blijven achterwege. De focus ligt deze keer op wat Martin het
"kleine volk" noemt, gewone mensen in plaats van de koningen en koninginnen in
King’s Landing.

De serie draait om Ser Duncan the Tall, oftewel Dunk, gespeeld door Peter
Claffey. Hij is een boom van een vent en leeft als haagridder, wat betekent dat
hij geen eigen land of huis bezit en rondzwerft. Na de dood van zijn mentor Ser
Arlan of Pennytree – die we via Danny Webb in flashbacks nog te zien krijgen –
wil Dunk zijn waarde bewijzen op een toernooi in Ashford Meadow.

Onderweg pikt hij een schildknaap op: Egg. Dit kale jongetje wordt vertolkt door
Dexter Sol Ansell. Hoewel hij Dunk helpt met zijn paarden en spullen, is Egg
stiekem helemaal geen gewone jongen, maar prins Aegon Targaryen. We zagen al een
voorproefje waarin de twee op een heuvel uitkijken over een veld met tenten,
waarbij Dunk droog opmerkt dat hij al op de plek is waar Egg gelukkig zou kunnen
zijn.

Het eerste seizoen telt zes afleveringen die elk tussen de 31 en 42 minuten
duren. De productie vond plaats in Noord-Ierland en is gebaseerd op "The Hedge
Knight", een boekje van Martin dat amper 85 pagina's telt. Wat deze reeks anders
maakt dan zijn voorganger, is het perspectief. Waar we in Game of Thrones
talloze personages volgden, bekijken we hier alles door de ogen van één persoon:
Dunk. Hoofdschrijver Ira Parker heeft veel dialogen letterlijk uit het boek
overgenomen, bijgestaan door een team van schrijvers en regisseurs Owen Harris
en Sarah Adina Smith.

De cast wordt verder aangevuld met namen als Tom Vaughan-Lawlor, Shaun Thomas,
Finn Bennett, Henry Ashton, Edward Ashley, Youssef Kerkour en Daniel Monks. De
muziek is in handen van Dan Romer.

Het lijkt erop dat we nog wel even zoet zijn met Dunk en Egg, want de serie is
nu al vernieuwd voor een tweede seizoen. Er zijn momenteel drie verhalen
gepubliceerd ("The Hedge Knight", "The Sworn Sword" en "The Mystery Knight"),
maar Ira Parker liet weten dat Martin nog tien tot twaalf schetsen voor nieuwe
verhalen heeft gedeeld.

Voor wie nog meer verdieping zoekt, heeft HBO Max een podcast gelanceerd met
Jason Concepcion en Greta Johnsen. George R.R. Martin was daar de eerste gast en
vertelde dat hij het een verademing vond om eens over slechts één personage te
schrijven. De podcast helpt ons ook om de geschiedenis van Westeros wat beter te
begrijpen, mocht die kennis wat weggezakt zijn.