---
layout: ../../layouts/NieuwsLayout.astro
title: Komen de Muppets eindelijk terug?
date: 2025-09-18T22:47:42.639+02:00
soort: 'TV'
thumbnail: '/images/article-images/l-intro-1758226616.jpg'
trailer: ""
slug: 'komen-de-muppets-eindelijk-terug'
tags: ["TV"]
---

Disney heeft aangekondigd dat The Muppet Show terugkeert op Disney+ met een
nieuwe special in 2026, precies vijftig jaar na de originele reeks. Popster
Sabrina Carpenter is niet alleen te gast in de aflevering, maar ze helft ook mee
achter de schermen bij het maken van de show.

Wij zijn blij met dit nieuws en op sociale media zien we veel enthousiaste
reacties. Sabrina Carpenter en de Muppets lijken voor elkaar gemaakt, en we
hopen vooral op een leuke dynamiek met Miss Piggy – of het nu als vriendinnen of
als rivalen is.

Achter de schermen wordt gewerkt door een team van ervaren producers. Seth Rogen
en Evan Goldberg, die net Emmy’s wonnen voor hun comedyserie The Studio, zijn
van de partij. Ook David Lightbody, Leigh Slaughter en Michael Steinbach van The
Muppets Studio werken mee. Albertina Rizzo schrijft de special en Alex Timbers
staat in voor de regie.

De vertrouwde poppenspelers keren ook terug: Bill Barretta, Dave Goelz, Eric
Jacobson, Peter Linz, David Rudman en Matt Vogel brengen Kermit de Kikker, Miss
Piggy en de rest weer tot leven.

Disney kocht de rechten van de Muppets al in 2004, maar sindsdien verliep het
niet altijd even vlot. De film The Muppets uit 2011 was een succes, maar het
vervolg viel tegen. Op televisie probeerde Disney meerdere keren iets nieuws,
zoals een serie op ABC die stopgezet werd, en later de Disney+ series Muppets
Now en The Muppets Mayhem.

Toch blijven we hoopvol. Op Reddit lazen we dat velen de Muppets zien als
troostrijke televisie en een comeback toejuichen. Maar niet alles is positief:
sommigen uiten ook bezorgdheid, vooral na recente gebeurtenissen bij ABC (ook
van Disney), waar Jimmy Kimmel van de buis gehaald werd na opmerkingen over
Charlie Kirk. Op sociale media vragen we ons af of Disney met dit Muppets-nieuws
afleiding probeert te creëren.

De exacte releasedatum en verdere details moeten nog bekendgemaakt worden door
Disney+. We hopen in ieder geval op een geslaagde comeback.